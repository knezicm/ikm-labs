# Industrijske komunikacione mreže (2322)
U okviru ovog repozitorijuma, studenti mogu da pronađu sve materijale nephodne za realizaciju laboratorijskih vježbi iz predmeta Industrijske komunikacione mreže (2322). Laboratorijske vježbe su bazirane na *Raspberry Pi* platformi i *Linux* operativnom sistemu. Za razvoj i prevođenje programa koji se izvršavaju na *Raspberry Pi* platformi, studentima je na raspolaganju specifično kreirana virtuelna mašina sa *Ubuntu 16.04 LTS* operativnim sistemom (*rpi-linux-dev*), koja se pokreće u okviru *VMWare Workstation Player* softvera za virtuelizaciju.

## Fond radnih sati
Za realizaciju ovog kursa, predviđen je sedmični fond od 2 časa predavanja i 2 časa vježbi. Vježbe dominantno čini rad u laboratoriji, s tim da određeni broj časova može biti realizovan kroz klasične auditorne, odnosno pokazne laboratorijske vježbe. Važno je napomenuti da kurs nosi 5 ECTS kredita, što efektivno znači da je za njegovu realizaciju predviđeno 100 radnih sati tokom semestra. S obzirom da je za direktnu nastavu predviđeno 60 sati, preostalih 40 sati (otprilike 2.67 sati sedmično) čini samostalan rad studenta.

## Osnovna pravila
Za uspješnu i efikasnu realizaciju laboratorijskih vježbi, preporučuje se da studenti poštuju sljedeća osnovna pravila.

* Ako se student ne suoči sa problemom i ne pokuša da ga samostalno riješi na kreativan način, teško se može očekivati da će postići otklon u smislu unapređenja znanja iz određene oblasti. Stoga, studenti trebaju da očekuju minimalan upliv predmetnog nastavnika i asistenta pri realizaciji laboratorijskih vježbi. Očekuje se da student bude pripremljen za rad u laboratoriji i da pristupi izradi vježbe sa minimalno potrebnim teorijskim znanjem iz predmetne teme.
* Zadatak predviđen laboratorijskom vježbom student treba da uradi samostalno. Konsultacije i razmjena informacija sa drugim studentima je dozvoljena i poželjna ukoliko za cilj ima da se definisani problem sagleda sa više strana i na taj način razvije zdrava diskusija na datu temu u duhu timskog rada pri rješavanju zajedničkog problema.
* Radno mjesto treba da se ostavi u stanju u kojem je zatečeno. To podrazumijeva da sve komponente koje se koriste, trebaju da budu uredno složene i vraćene na mjesto sa kojeg su preuzete. Računare i ostalu mjernu opremu treba propisno isključiti, a mrežne kablove koji su eventualno korišćeni za specifične potrebe, vratiti u stanje prije početka laboratorijske vježbe.
* Iako je za vježbe predviđen rad u okviru dva 45-minutna školska časa, dozvoljeno je da student sam planira svoje radno vrijeme i da pravi više kraćih pauza ukoliko to pozitivno utiče na efikasnost rada.
* Student može, na lični zahtjev i uz odobrenje predmetnog nastavnika ili asistenta, da pozajmi opremu koja se koristi za realizaciju laboratorijskih vježbi, uz uslov da se pozajmica uredno evidentira i da se do početka sljedeće vježbe (ili, po potrebi, ranije) oprema vrati u laboratoriju.

## Dostupna oprema
- PC razvojna platforma sa *Ubuntu 16.04 LTS* virtuelnom mašinom
- [*Raspberry Pi*](https://www.raspberrypi.org/) ciljna platforma sa preinstaliranim *Raspbian* operativnim sistemom
- Adapter za napajanje
- Protobord za realizaciju električnih šema
- Dodatne elektronske komponente i žice za njihovo povezivanje na protobordu
- Osciloskop

## Dodatna literatura
TBA
